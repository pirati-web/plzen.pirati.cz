---
date:         2018-03-28
category:     blog
tags:         senát volby kampaň
layout:       post
title:        "V Praze budou do Senátu kandidovat Michálek, Tylová a Wagenknecht" 
image:        senatori.jpg
author:       Adam Zábranský
---

Pražští Piráti uzavřeli své primární volby a do senátních voleb vyšlou Libora Michálka (Praha 2 a 3), Lukáše Wagenknechta (Praha 8) a Evu Tylovou (Praha 12). 

Volby byly zajímavé hlavně na Praze 8, kde se utkali Hayato Okamura s Lukášem Wagenknechtem, a na Praze 2 a 3, kde se proti obhajujícímu Liboru Michálkovi do 2. kola dostal Marek Hilšer.

> „Členové strany svým hlasováním vyjádřili podporu dosavadní práci Libora Michálka v Senátu. Marka Hilšera jsme sice podpořili v prezidentských volbách, jeho záměry v horní komoře Parlamentu nám ale nejsou zcela jasné,“ komentuje volbu místopředseda pražských pirátů Vít Šimral a dodává: „Předchozí spolupráce s Piráty hrála i ve prospěch Lukáše Wagenknechta. Jsme rádi, že se v obou obvodech utkali kvalitní kandidáti a doufáme, že se stejně silné osobnosti přihlásí i do primárek na Praze 4.“

Na Praze 4, kde o podporu zatím marně žádal Jiří Drahoš, proběhnou opakované primární volby v dubnu.

Stručné profily Piráty podpořených kandidátů:

Libor Michálek je český ekonom, politik a whistleblower. Pracoval jako makléř ve Fondu národního majetku, v dohledu nad kapitálovým trhem na ministerstvu financí, nebo v Komisi pro cenné papíry. V prosinci 2010 podal trestní oznámení kvůli podezření z trestného činu pletichy při zadání veřejné zakázky a při veřejné soutěži, načež byl ministrem Drobilem odvolán z funkce ředitele Státního fondu životního prostředí. Od října 2012 zasedá v horní komoře Parlamentu jako senátor za Piráty. Byl oceněn Rekonstrukcí státu za mimořádnou podporu protikorupčních opatření.

Eva Tylová vystudovala Fakultu jadernou a fyzikálně inženýrskou ČVUT. Mezi lety 1998 a 2002 byla náměstkyní ministra životního prostředí a v letech 2002–2003 a 2008–2010 ředitelkou České inspekce životního prostředí. Od roku 2010 do roku 2014 byla místostarostkou Prahy 12 a od roku 2014 je zastupitelkou Prahy 12 za Stranu zelených s podporou Pirátů a LES. 

Lukáš Wagenknecht je český ekonom a státní úředník, v letech 2014 a 2015 první náměstek ministra financí ČR pro oblast finančního řízení a auditu. K Wagenknechtovu odvolání vedl spor s Andrejem Babišem a hlavně ministryní Karlou Šlechtovou, která zpochybnila tým Wagenknechtových auditorů, když našli pochybení v miliardové zakázce na systém monitorující čerpání dotací. V červenci 2017 Wagenknecht spoluzaložil společnost Good Governance, která se věnuje prosazování modelů dobré praxe ve finančním řízení.

