---
date:         2018-03-08
category:     blog
tags:         otevřená-data
layout:       post
title:        "Pražský magistrát udělal další krok pro otevřená data" 
image:        opendata2.jpg
author:       Jan Loužek, Adam Zábranský
---

Před několika lety se Pirátům podařilo přesvědčit pražskou koalici, aby si otevřená data dala do svého programového prohlášení. Nedlouho poté díky aktivitě Pirátů vznikl městský portál s datovými sadami [http://opendata.praha.eu](http://opendata.praha.eu). Nyní ředitelka Magistrátu vydala nařízení k otevřeným datům, které definuje plán jejich rozvoje do budoucna.

> „Nařízení ředitelky jako Piráti rozhodně vítáme, může posunout rozvoj otevřených dat k lepšímu. Není to jen obyčejný kus papíru; nařízení říká, kdo bude co dělat a kolik lidí na to úřad vyčlení. Pokud se všechno podaří, tak bude mít Praha živé úložiště, kde se budou nacházet veškerá důležitá data o fungování města. Vývojáři tak budou moci psát aplikace, které Pražanům pomohou např. s lepší orientací v dopravě nebo s hlídáním hospodaření města,“ uvedl k rozhodnutí úřadu předseda zastupitelského klubu Pirátů Adam Zábranský.

Piráti rozvoj otevřených dat v Praze podporují dlouhodobě. Pro Prahu portál otevřených dat připravil bývalý zastupitel a nyní poslanec Ondřej Profant. Jeho řešení v květnu 2015 schválila komise Rady hl. m. Prahy pro oblast informatiky. V červnu 2015 se Piráti podíleli na pořádání rozsáhlého hackathonu, kam přivedli řadu vývojářů a nechali je pracovat s daty, které má k dispozici hlavní město. Výsledkem byla řada nových aplikací, které byly dány obyvatelům Prahy k dispozici. Bohužel od té doby portál kvůli neochotě úředníků a městských organizací spíše stagnuje. 

> „Vidíme naději, že se přístup Magistrátu k aktivnímu zveřejňování informací brzy změní. Formální podklad nyní existuje, je potřeba ho uvést v život,“ dodává Zábranský.

Nařízení ředitelky také zavádí pozici koordinátora otevřených dat, který bude ve spolupráci s IT odborníky magistrátu projekt řídit. Zatím není jisté, zda tato pozice bude obsazena někým zevnitř úřadu nebo externistou. Piráti chtějí nabídnout ředitelce Magistrátu externí odborníky, protože považují za vhodnější, aby pozici koordinátora dělal někdo s dlouhodobou zkušeností s otevíráním dat státní správy. Zájemci se nám mohou ozvat na e-mail jan.louzek@pirati.cz.

### Odkazy

* [Nařízení ředitelky magistrátu k otevřeným datům](https://github.com/pirati-byro/spisy-zk-pha-2018/blob/master/9745-otevrena-data-nove-pracovni-misto/02-narizeni-reditele/narizeni-reditele.pdf)
