---
date: 2021-03-03
category: blog
tags: Plzeň4 Doubravka
title: Piráti iniciovali obnovení jednání o cyklostezce z Doubravky do Chrástu!
author: Jiří Hanousek
image: posts/Foto_2_drezina_s.JPG
---

Sotva po železniční trati mezi Plzní a Chrástem v roce 2018 projel poslední vlak, začalo město Plzeň i Plzeňský kraj snít společný sen o cyklostezce společně s provozem drezíny pro turisty na jedné z kolejí mezi Bukovcem a Chrástem. K realizaci bohužel zatím nedošlo a prostor zrušené železniční trati v údolí Berounky zarůstá a zůstává i v roce 2021 nevyužitý. K možnému obratu v této věci dali v pondělí na jednání Výboru pro investice a majetek Zastupitelstva Plzeňského kraje impulz Piráti.

V online konferenci se tak na popud Jiřího Hanouska z České pirátské strany u jednoho stolu setkali nejen členové výboru, ale i několik odborníků z řad Plzeňského kraje, starostové dotčených území i zástupce Správy a údržby silnic Plzeňského kraje. Cílem jednání byla analýza současného patového stavu a návrh řešení, které by vedlo k realizaci smysluplného a hlavně za současných podmínek realizovatelného projektu. 

Předchozí snahy o realizaci cyklostezky se podle vyjádření zúčastněných zastavily na nevyřešeném převodu bývalé dvoukolejné železniční trati z majetku Správy železnic na město Plzeň a Chrást. To se mělo odehrát po snesení tělesa dvoukolejné železniční trati, odstranění podkladových vrstev a elektrifikace. Po té se mělo začít s výstavbou místy až 8 m široké cyklostezky z Doubravky až k železničnímu přejezdu v Chrástu, kterou by mohli využívat také chodci a jezdci na in-line bruslích.

Plzeňský kraj však přišel se zajímavou myšlenkou zachování jedné koleje mezi Bukovcem a Chrástem a provozování turistické atrakce „Plzeňská drezína“ vedle cyklostezky o šířce 4 m. Plzeňský kraj proto začal jednat se Správou železnic o získání pozemků, železničního svršku, vrstvy kameniva a železničního spodku, včetně stavebních objektů (mostů a propustků), přičemž navrhl částku 10 080 000 Kč. Správa železnic na základě znaleckého posudku za svůj majetek požadovala částku 33 260 000 Kč, navíc realizace bezúplatného převodu nemovité věci byla v tomto případě možná až po souhlasu vlády ČR. Tím se v roce 2020 stala situace patovou, nepomohla ani žádost o provedení stavby na cizím pozemku či o pronájem.

*Společně se všemi zúčastněnými jsme se shodli, že je třeba vyzvat zastupitelstvo a novou radu Plzeňského kraje, aby aktivně pokračovala v řešení problémů ve věci cyklostezky, a pokud nebude bránit její realizaci, tak i druhému projektu Plzeňské drezíny. My, Piráti, si umíme představit i takové řešení, že by zhruba 2 km trati náležící městu Plzeň byly řešeny širokou cyklostezkou i pro in-line jezdce a další 6 km dlouhý úsek by propojil oba projekty, tedy zachování jedné koleje pro Plzeňskou drezínu a 4 m širokou cyklostezku,“* říká Jiří Hanousek, předseda Výboru pro investice a majetek Zastupitelstva Plzeňského kraje.

Plzeňský kraj a město Plzeň má již k dispozici projektovou dokumentaci na 6 km cyklostezky z Chlumku do Chrástu, za kterou bylo zaplaceno 829 000 Kč. K tomu, aby bylo možné žádat o dotace a započalo se s realizací 4 m široké cyklostezky v celkové hodnotě 28,5 miliónu korun, chybí jediné - souhlasné stanovisko Správy železnic a právní doklad k pozemku. Vzhledem k probíhajícím výzvám programů jako je iROP je třeba jednat rychle. Mimo to zarůstání bývalé trati znamená každým rokem zvýšení nákladů na likvidaci náletu.

*„Udělám maximum, aby se Plzeňský kraj pustil do nového jednání se Správou železnic a nežádoucí patová situace byla vyřešena ke spokojenosti všech zúčastněných stran. Zároveň chci poděkovat všem účastníkům pondělního jednání za účast, konstruktivní přístup i projevenou chuť spolupracovat a proměnit sen o cyklostezce v realitu, snad se nám to brzy podaří,“* uzavírá Hanousek.
