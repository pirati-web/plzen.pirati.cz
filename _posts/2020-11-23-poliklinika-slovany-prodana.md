---
date: 2020-11-23
category: blog
tags: Plzeň 2 zdravotnictví DanielKus
title: Poliklinika Slovany prodána a vedení města ukazuje Plzeňákům dlouhý nos!
author: Daniel Kůs
image: posts/poliklinika_Dan.jpg
---
**Prodej zpečetěn. Naprostou aroganci moci prokázaly strany vládnoucí koalice Plzně, když na listopadové schůzi zastupitelstva města Plzně prohlasovaly prodej polikliniky na Slovanech a nepřesvědčil je ani dlouhodobý odpor Plzeňáků. Pro prodej hlasovala celá koalice ODS-ANO-ČSSD-TOP09 a to včetně starosty Slovan.**

Po dobu několika měsíců jsme se snažili vedení města přesvědčit, že je krátkozraké se posledního zdravotnického zařízení ve vlastnictví města Plzně zbavovat.

Chápali jsme argumenty pro prodej, zejména ve světle současné situace v městské kase v důsledku koronavirové krize, ale nepovažovali jsme je za dostatečné. Tady jsou některé z nich:

 - **Peníze opravdu město potřebuje a vysoutěžená cena 125 miliónů je dobrá.**

Já jsem navrhoval za Piráty zrušení programu dronů, protože si město dál nemusí hrát s letadýlkama za peníze Plzeňáků a přechod z Windows na Linux. Obojí by za jedno funkční období ušetřilo cca 80 miliónů korun.

 - **Město má pravomoc prodávat svůj majetek.**

To nezpochybňuji, ale je nutné brát zřetel na to, jaký je to majetek. Zdravotnictví má svá specifika a nejde zde jen tak o nějakou obyčejnou budovu. O tom také na zastupitelstvu ve svém příspěvku mluvil i kolega zastupitel Petr Vileta, který se mnou petici organizoval.

****Je zde pojistka na zachování zdravotnické péče po dobu 15 let.****

V původním návrhu bylo deset let, pak došlo k navýšení na 15 let. Hnutí ANO to prezentuje jako svůj úspěch, aby nemuseli přiznat, že si s nimi ODS dělá co chce. Navíc v zahraničí je běžné u takovýchto druhů smluv i pojistky na 50 let.

## 

Naším nejzásadnějším argumentem ale byla petice a rozhovory s Plzeňáky. S nashromážděnou necelou tisícovkou podpisů pod petici proti prodeji Polikliniky a ze stovek rozhovorů, které jsme u stánku já i moji kolegové vedli, mohu odpovědně prohlásit, že si Plzeňáci prodej nepřáli. Bohužel, ani toto nevzalo vedení města na vědomí. Těsně před hlasováním jsem ještě navrhnul stažení tohoto budu z hlasování, ale ani to neprošlo.

Tady si dovolím krátké odbočení, ale nebojte, souvisí to s tématem až moc. Piráti podporují prvky přímé demokracie, podporují naslouchání lidí a nechtějí jejich názor ignorovat. V tomto se zásadně lišíme např. od ODS. To je právě ten styl vládnutí na kterém se neshodneme a který chceme změnit.

Aby bylo jasno. Piráti budou ve svých postojích pokračovat i v budoucnu. Nenecháme se tímto odradit. Budeme se dál ptát Plzeňáků a snažit se je zapojit do dění a řídit se i jejich názorem. Nikdy nebudeme ignorovat jejich hlas, jak se to děje nyní.
