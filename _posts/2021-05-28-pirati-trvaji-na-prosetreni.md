---
date: 2021-05-28
category: blog
tags: Plzeň Boleveckrybnik Pirati PavelŠrámek
title: Piráti trvají na prošetření, zda za úbytek vody v Boleváku může také série chybných rozhodnutí vedení města Plzně!
author: Piráti Plzeň
image: posts/PirStan_FB status_1_Sramek.jpg
---

Za enormním úbytkem vody v největším rybníku jedné z nejstarších rybničních soustav v České republice a vyhledávaným plzeňským přírodním “koupalištěm” nejspíš stojí i série chybných rozhodnutí vedení města. Piráti budou na příštím zasedání zastupitelstva 21. června, požadovat vysvětlení celé situace a v případě prokazatelného pochybení také vyvození politické odpovědnosti.

Dlouhodobě neřešený odvod dešťové vody ze sídliště Lochotín do městské kanalizace, ale hlavně povolení a zahájení výstavby domů a silničního průtahu na severním svahu vrchu Mikulka v posledních deseti letech, brání přirozenému přítoku vody do Velkého Boleveckého rybníka. Pomyslnou alarmující špičkou ledovce je čerstvé zjištění opakovaného nepovoleného svádění povrchové vody od základů čtyř bytových domů v blízkosti Boleváku nelegálně proraženým otvorem přímo do městské kanalizace.

*“Bohužel se vedení města začalo aktivně celou situací nelegálního napojení objektů drenážními trubkami do proraženého kanalizačního sběrače zabývat až tento týden po medializaci na základě dopisu od Karla Harta, ve kterém píše, že byl otvor obnoven a voda od nemovitostí do něj proudí dále, přičemž správce sítě o tom ví, a mém podání trestního oznámení na neznámého pachatele,”* říká pirátský zastupitel Pavel Šrámek. 

Poprvé k ohlášení ilegálního proražení kanalizačního sběrače došlo v roce 2019. Policie ČR tehdy případ odložila a na pachatele prstem neukázala. Plzeňská Vodárna nechala otvor zazdít a developer, který v letech 2017 až 2019 stavěl projekt Panorama Bolevák, uhradil náklady za škodu. Proč nebyl viník policií odhalen, prozatím zůstává otázkou. Vedení města Plzeň, které má navíc personálně obsazený také post předsedy představenstva v plzeňské Vodárně, vše v tichosti “zametlo pod koberec”.

Ačkoli bylo jasné, že problém s vlhkostí sklepů nemovitostí v souvislosti s vodou tekoucí ze severního svahu vrchu Mikulka zazděním otvoru nekončí, spíše naopak, nepodniklo vedení města společně s Vodárnou Plzeň a developerem žádné zásadní kroky k vyřešení situace. *“Prošel jsem zápisy z představenstva Vodárny Plzeň za rok 2019, které jsem měl k dispozici a nikde jsem neobjevil zmínku o “kauze” nelegálně proraženého Boleveckého kanalizačního sběrače, což je podle mého názoru zvláštní,”* uvádí priátský zastupitel Pavel Bosák.

Přitom developer v rozhovoru pro iDnes uvádí, že má stále značný zájem odvádět vodu od domů do Boleváku, jelikož je voda podle rozborů pro doplňování vody v rybníku vhodná. Při jednání s vedením města také deklaroval, že je odčerpávání vody od svých nemovitostí připraven financovat. *“Většině lidí nad tímto musí zůstat rozum stát a pokud k tomu přičteme náklady v řádu desítek miliónů korun z městského rozpočtu na realizaci čerpání vody z Berounky pro doplnění vody ve Velkém Boleveckém rybníku, které odstartuje na podzim příštího roku, musí už doslova skřípat zuby,”* podivuje se Pavel Šrámek.

Za současný problém enormního vysychání Velkého Boleveckého rybníku samozřejmě nestojí jedna ilegální díra v kanalizačním sběrači nebo pouze dlouho trvající sucha, ale celá série rozhodnutí pod taktovkou politiků z ODS, která odstartovala v roce 2009. Tehdy patrně došlo k zásadní změně v územním plánu města Plzně, která umožnila část severního svahu vrchu Mikulka využít k zástavbě.

*“Zjišťujeme, z jakých podkladů úřad vycházel, když povolil výstavbu v tomto citlivém místě. Jak to, že neodhalil nevyhovující podloží pro výstavbu podsklepených domů, ale hlavně nebezpečí  narušení přítoku vody do Velkého Boleveckého rybníka? Zatím se to jeví jako fatální pochybení, ze kterého by měla být vyvozena zodpovědnost,”* říká Pavel Bosák.

Piráti vidí hlavní problém v povolení výstavby na severním svahu vrchu Mikulka bez komplexního hydrogeologického řešení, které by umožnilo efektivní hospodářství s povrchovou vodou a její svedení do Velkého Boleveckého rybníka.

Podobný problém, jako mají domy projektu Panorama Bolevák, pravděpodobně trápí i ostatní stojící nemovitosti a budou trápit i ty, které se v budoucnu postaví. Pokud se k tomu připočte vybudování silničního průtahu a bariéra, kterou jistě představuje i samotný kanalizační sběrač pod komunikací vedoucí po břehu Boleváku, je přirozený přísun vody do rybníka výrazně ohrožen. 

*“Proto je více než žádoucí zajistit komplexní hydrogeologické řešení severního svahu vrchu Mikulka před tím, než tam vyrostou další obytné domy,”* uzavírá Pavel Bosák. 

